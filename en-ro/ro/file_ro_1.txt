Justiţia cere transferarea lui Hosni Mubarak într-un spital militar

Justiţia cere transferarea lui Hosni Mubarak într-un spital militar
15 apr 2011
Justiţia cere transferarea lui Hosni Mubarak într-un spital militar
Justiţia egipteană a cerut transferul fostului preşedinte Hosni Mubarak de la spitalul civil din Sharm el-Sheikh, în Sinai, unde se află de marţi, către un spital militar de unde va merge la închisoare atunci când starea sănătăţii îi va permite, a anunţat vineri presa publică, relatează AFP.
Procurorul general Abdel Meguid Mahmoud a "ordonat transferul fostului preşedinte Hosni Mubarak către un spital militar" din ţară, a anunţat agenţia oficială Mena, fără a preciza locul spitalului.
"Fostul lider al Egiptului va fi înconjurat de efectivele de "securitate necesare", a adăugat agenţia.
Detenţia sa preventivă în mediul spitalicesc este însoţită de o "obligaţie de a informa Parchetul când starea sa de sănătate va permite transferarea sa în închisoare".
publicitate
Mubarak a fost internat în spitalul internaţional din staţiunea balneară Sharm el-Sheikh de la Marea Roşie marţi, în urma unui accident cardiac produs după un interogatoriu pentru o anchetă judiciară.
Preşedintele demis şi cei doi fii ai acestuia, Alaa şi Gamal, au fost plasaţi miercuri în detenţie provizorie pentru 15 zile în cadrul acestei anchete privind violenţele comise în timpul manifestaţiilor împotriva regimului din ianuarie şi februarie, soldate cu aproximativ 800 de morţi, potrivit unei surse oficiale.
Alaa şi Gamal au fost transferaţi într-o închisoare din Cairo, în timp ce tatăl lor a fost plasat în arest la spitalul din Sharm el-Sheikh, staţiunea în care se află de la înlăturarea sa de la putere, la 11 februarie.
Iuliana Enache, iulia.enache@mediafax.ro
